---
layout: post
title: MOGICS Light
---

No visām Kickstarter kategorijām es visbiežāk iegriežos Technology un Design, jo kuram gan nepatīk gadžeti un smukas lietiņas. Reizēm mēdzu noziedot nelielu summu kādam sīkumam, kas iekurinājis interesi, bet ar tiem bieži vien ir tā, ka autori nebombardē e-pastu ar projekta jaunumiem un tā lieta pilnīgi izkrīt no galvas. 

Šonedēļ manā fiziskajā pasta kastē sāka krist visādi aicinājumi no pasta, jo mēdzu aizrauties ar iepirkšanos online. Dodoties pēc preces, atskārtu, ka nav ne mazākās nojausmas, kas tur varētu būt atceļojis. Pirmais pārsteigums bija no New Relic, bet tas stāsts lai paliek kādai citai reizei. Otrs bija no kārtējās manis atbalstītās Kickstarter kampaņas.

{<1>}![](/content/images/2014/Jun/fotor_-15-.jpg)

Attēlā redzamā mantiņa saucas [MOGICS Light](http://www.mogics.com/?page_id=26#sthash.nwgDlxmw.dpbs "MOGICS Light"). Viņu mājaslapā varat palasīties detaļas, bet īsumā tā ir gaismiņa, kuru varat izmantot visdažādākajiem mērķiem, piemēram, kā dekoratīvo elementu mazo svecīšu vietā, lai būtu droši, ka nenodedzināsiet māju, vai tīri praktiskiem mērķiem: sevis identificēšanai tumsā un telpas apgaismošanai. Ar tādu spēļmantiņu visu ko var izdomāt.

MOGICS Light ir ūdensizturīga. Varat ļaut tai dreifēt pa ūdens virsmu vai panākt, lai tā iegrimst (atkal jau - dekoratīviem mērķiem). Ierīces aizmugurē ir arī magnēts, ja prātojat par novietošanas iespējām.

{<2>}![](/content/images/2014/Jun/Office-Lens_20140606_084752_processed.jpg)

No funkcionalitātes MOGICS Light ir trīs režīmi: normālais, kad vienkārši deg centrālā gaisma, signāla gaismiņu režīms, kad mirgo 3 mazas diodes ap centrālo gaismu, un pulsējošais režīms, kad centrālā gaisma pulsē lēnos, garos intervālos. Visas šīs diodes spēcina iebūvēts akumulators, kuru iespējams uzlādēt ar USB &rarr; Micro USB kabeļa palīdzību. Kabelis, protams, komplektā, bet varat izmantot arī jebkuru citu.

Kopumā, kā jau teicu, neliels sīkums, kas iekrita acīs. Daudzi koncentrējas uz lielajiem Kickstarter projektiem, kuri izpelnās popularitāti un grauj finansējuma rekordus, bet ir vērts paturēt prātā, ka tur var atrast daudzas vienkāršas lietas (ne tikai tehnoloģiju sakarā), kuras ir pelnījušas tikt radītas. Iegriezieties kādreiz, izložņājiet visas kategorijas, varbūt atradīsiet kaut ko vērtīgu.